---
layout: post
author: Koen
category: Gezondheid
tags: Gezondheid
title: "Rechtvaardigheid voor zwarte scenario's"
---
In deze post trek ik een parallel tussen twee zwarte scenario's: op de IC's en in de jeugd-GGZ, die op heel andere manieren behandeld worden. 

De gemiddelde bezetting op crisisafdelingen in de geestelijke gezondheidszorg voor kinderen is 86 procent en sommige plekken zijn helemaal vol, aldus <a href="https://www.medischcontact.nl/nieuws/laatste-nieuws/nieuwsartikel/psychische-zorg-jongeren-volledig-overgelopen-in-coronacrisis.htm" target="_blank" rel="noopener">dit stuk</a> uit Medisch Contact. De toestand is nijpend. Zo nijpend dat er keuzes gemaakt moeten worden.<!--more--> Dat blijkt uit een citaat van een psychiatrisch verpleegkundige uit een recent <a href="https://www.nrc.nl/nieuws/2021/03/23/de-laatste-plek-is-s-ochtends-al-vergeven-a4036983 " target="_blank">NRC-artikel</a>:

<blockquote>„Zo, nu hebben we ons kruit voor vandaag verschoten”. De laatste plek is vergeven aan de huisarts die belde over een kind dat niet veel praat, maar wel zegt dat hij dood wil. „Vanaf nu moet ik iedereen afwijzen. En ik heb nog een belafspraak staan met een praktijkondersteuner van de huisarts, die zich zorgen maakt over vier kinderen met eetstoornissen.”</blockquote>

De media besteedden ongeveer een week lang aandacht aan dit verhaal. Het gaf een human interest story zoals hierboven, een snufje overvolle crisisafdelingen door de coronacrisis, maar vooral een verhaal over decentralisatie en verkeerd uitgepakte marktwerking. Sinds de decentralisatie van de jeugd-GGZ in 2015 vormen capaciteitsproblemen namelijk al een probleem, maar nu komt daar een acuut probleem bovenop: de lockdown. Toch nemen we mentale gezondheid niet structureel mee in ons COVID-beleid. 

## Een vergelijking schetsen tussen de IC's en de jeugd-GGZ.

Aan de ene kant moeten we een jaar in thuisisolatie om de IC's en de ziekenhuiszorg te ontlasten. Daarmee proberen we de gruwelsituatie te voorkomen waarin de IC's vol zijn en we moeten <i>kiezen</i> tussen twee (net zo gezonde) patiënten. Mocht dat, hypothetisch, toch gebeuren, dan vinden we het in Nederland het eerlijkst om mensen uit jongere generaties voorrang te geven op oudere mensen. Toen Minister Van Ark het leeftijdscriterium wilde <a href="https://open-pilot.overheid.nl/Details/ronl-8be088de-544b-410f-b952-20020b9ade85/1?hit=24&thema=c_9a574af9&count=50" target="_blank">afschaffen</a>, stak de medische gemeenschap daar een stokje voor. Het leeftijdscriterium bleef gerechtvaardigd op basis van het <i>fair innings argument</i>: mensen moeten de kans krijgen om zo veel mogelijk levensfases te doorlopen, anders wordt hen een onrecht aangedaan.

Kindjes die een IC-bed nodig hebben na een auto-ongeluk met een bepaalde overlevingskans, zullen dus altijd voorrang krijgen op de vijftigjarige benauwde coronapatiënt met dezelfde overlevingskans. Maar als het kindje geen fysieke klacht heeft, maar een psychische, krijgt de vijftiger tóch het bed. Dat voelt niet goed.

Toch is het lastig om een IC-indicatie met een crisisopvang-indicatie te vergelijken: de IC kent een veel hogere mortaliteit, terwijl kinderen op een crisisafdeling wel kunnen sterven, maar vooral <i>lijden</i>. Hoe wegen we die tegen elkaar af? Om die vraag beter in context te kunnen plaatsen ben ik dieper ingegaan op het fair innings argument.

## Fair innings argument: lijden versus sterven
Ik citeer een definitie van het fair innings argument uit het standaardwerk "The Value of Life: An Introduction to Medical Ethics", van John Harris, uit 1985:

<blockquote>
"The fair innings argument takes the view that there is some span of years that we consider a reasonable life, a fair innings. Let’s say that a fair share of life is the traditional three score and ten, seventy years. Anyone who does not reach 70 suffers, on this view, the injustice of being cut off in their prime. They have missed out on a reasonable share of life; they have been short-changed. [...] The fair innings argument requires that everyone be given an equal chance to have a fair innings, to reach the appropriate threshold but, having reached it, they have received their entitlement. The rest of their life is the sort of bonus which may be cancelled when this is necessary to help others reach the threshold."
</blockquote>

Wat mij hier gelijk aan opvalt is de veronachtzaming van alles dat níét leeftijd is. Als het gaat om het doorlopen van levensfasen, lijkt het bijna vanzelfsprekend dat de kwaliteit daarvan ook van belang is. Stel je voor dat je een groot gedeelte van je volwassen leven in een destructieve relatie zat, of arm opgroeide, of onterecht veroordeeld bent voor een misdaad. Dan voelt het niet alsof diegene zijn fair innings al gehad heeft. De kwaliteit van leven speelt dus ook een belangrijke rol in het bepalen of iemand zijn fair innings gehad heeft. Dit idee wordt ook wel het <i>equal innings argument</i> genoemd. Denk aan het leven als een oppervlakte met breedte en lengte, waarbij de lengte onze leeftijd is en de breedte de kwaliteit van dat leven. De oppervlakte is dan waar we naar op zoek zijn. 



## Conclusie
Zowel lijden als sterven zijn dus belangrijke maten. Jongeren in de jeugd-GGZ worden mogelijk in de lengte van hun leven gekort, maar vooral ook in hun kwaliteit van leven. Die is wellicht lastig te meten, maar doet niet onder voor levenslengte. 

Ik begrijp dat de relatie tussen coronamaatregelen en IC-opnames eenduidiger is dan de relatie tussen coronamaatregelen en jeugd-GGZ capaciteit. Ik pleit dan ook niet voor het opheffen van de coronamaatregelen. Dat zou, met een massaal gevaccineerd land in het verschiet, op korte termijn tot coronadoden leiden maar pas veel later tot verbeteringen in de jeugd-GGZ. 

Wat ik alleen niet begrijp is hoe niemand dit zag aankomen. Of misschien zag men het wel aankomen, maar had men andere zaken aan het hoofd. Je hoeft namelijk geen geleerde te zijn om te begrijpen dat sociale isolatie niet goed is voor de mentale gezondheid. 

Een voor de hand liggende oorzaak voor deze gebrekkige anticipatie is de ontzettende eenheidsworst die het OMT vormt. Er is in ál die sessies geen enkele keer een psycholoog, psychiater of socioloog aangeschoven. Toen enkele OMT-leden aangaven dat ze de blik van het OMT op de coronapandemie 'te nauw' vonden, <a href="https://www.volkskrant.nl/kijkverder/v/2021/een-jaar-in-het-voetspoor-van-vijf-omt-leden-over-politieke-druk-bedreigingen-en-onderlinge-spanning~v420752/" target="_blank">zei</a> Jaap van Dissel het volgende: 'Wij zitten er om de kwaal te bestrijden, niet voor de bijwerkingen'. En dat klopt, tot op zekere hoogte. Er is namelijk een <a href="https://www.rivm.nl/coronavirus-covid-19/omt" target="_blank">gedragsunit</a> van het RIVM die onderzoekt "hoe het met mensen in Nederland fysiek, mentaal en sociaal gaat." De vraag is alleen hoeveel slagkracht die gedragsunit heeft als de grote baas zulke uitspraken doet. Daarom stel ik voor om de GGZ een plek aan tafel te geven bij het OMT. Daarnaast is het belangrijk om meer zichtbaarheid te genereren bij het grote publiek; voeg bijvoorbeeld een kopje GGZ toe aan het Coronadashboard zodat het publieke debat aangewakkerd wordt. 

De nadruk ligt veel te veel op het fysieke, de sterftecijfers, de IC's; en niet op het psychische, het lijden en de jeugd-GGZ. 
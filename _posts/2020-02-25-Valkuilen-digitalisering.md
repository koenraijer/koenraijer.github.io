---
layout: post
author: Koen
category: Gezondheid
tags: Gezondheid
title: "Arts en automatisering"

---

Ziekenhuissoftware doet steeds meer zelf. Erg handig voor artsen die moe worden van administratie, maar wat lastiger voor digibeten. Hoe zit het met coassistenten? Is automatisering eigenlijk goed als je nog arts moet wórden?

### Administratie
Veel artsen zitten meerdere uren per dag te typen. Blij worden ze daar niet van, maar zonder goede verslaglegging geen heldere communicatie naar collega's, geen vergoeding vanuit de verzekeraar en geen bewijsmateriaal als er iets misgaat. Al dat getyp is niet leuk en kost bovendien een hoop geld. Een noodzakelijk kwaad om goede zorg te kunnen leveren, <i>toch</i>?

Gelukkig staan softwareontwikkelaars niet stil. De afgelopen jaren verschijnen steeds meer functies die het saaie werk overneemt.
Zo kunnen artsen zelf <i>standaardteksten</i> aanmaken, een soort sjablonen waar je alle vragen die je bij een bepaalde klacht wil stellen met een code kunt oproepen. Als iemand bijvoorbeeld met buikpijn komt, typ je .buikpijn en er verschijnt een lijstje met symptomen die je uit wil vragen bij deze klacht. Met één klik leg je vast of je patiënt er wel of geen last van heeft. Een simpele eigenschap die de zorg goedkoper, efficiënter en leuker maakt.

### Digibeet
Heel handig allemaal, maar dan moet je wel weten hoe het allemaal werkt. Zo kwam ik tijdens mijn coschap een wat oudere specialist tegen, die elke dag van 5 uur tot 8 uur 's ochtends bezig was met het voorbereiden van zijn poli. Tergend traag typte hij met zijn rechter wijsvinger, in een slapend ziekenhuis, telkens dezelfde vragen in de dossiers van de patiënten van die dag. Aan het einde van de dag moesten die dossiers nog verwerkt worden tot brieven aan huisartsen. Ook handmatig. Met lede ogen zag hij zijn collega's om 8 uur binnendruppelen en om half 5 weer naar huis vertrekken. Een typcursus en de bereidwilligheid om zich de ins en outs van de ziekenhuissoftware eigen te maken hadden hem vele uren nachtrust opgeleverd.

### Denkwerk
Daar zullen studenten van nu geen last van hebben. Toch is het niet allemaal rozengeur en maneschijn. Er wordt ons namelijk niet alleen typwerk uit handen genomen, maar ook denkwerk. Denkwerk dat ik hard nodig heb om me het vak eigen te maken. Denkwerk dat ten dele al door protocollen en richtlijnen voor onze neus weggekaapt wordt. Het kost namelijk heel veel denkwerk om je klinische blik te trainen, en hoe meer een computer voor je doet, des te trager dat proces zal verlopen. 

Dat is geen probleem voor artsen die zich in het pre-digitale tijdperk het vak eigen hebben gemaakt, maar wel voor mij als coassistent. Dat de zorg er op de korte termijn beter op wordt, hoeft ten slotte niet te betekenen dat dat ook voor de lange termijn geldt. 
 
---
layout: post
author: Koen
category: Gezondheid
tags: Gezondheid
title: "Crisisafdelingen in de geestelijke gezondheidszorg stromen over."
---

"Op crisisafdelingen in het land is momenteel gemiddeld 86 procent van de plaatsen bezet. Een aantal aanbieders heeft zelfs helemaal geen plaats meer.” Dat <a href="https://www.medischcontact.nl/nieuws/laatste-nieuws/nieuwsartikel/psychische-zorg-jongeren-volledig-overgelopen-in-coronacrisis.htm" target="_blank">schrijft</a>[^1] Medisch Contact1 naar aanleiding van een publieksrapportage van de Nederlandse ggz op 11 maart[^2]. De geringe aandacht in de media voor dit schrikbarend hoge percentage heeft mij ontzettend verbaasd. Als het hier om IC-bezetting had gegaan, was het land in rep en roer geweest. We zijn immers goed bang gemaakt voor het zwarte scenario: niemand wil dat er onnodig mensen sterven. Maar terwijl we allerlei aangrijpende maatregelen nemen om de ziekenhuiszorg te ontlasten, stevent de jeugd-GGZ op hun eigen zwarte scenario af.


<blockquote>"Op crisisafdelingen in het land is momenteel gemiddeld 86 procent van de plaatsen bezet. Een aantal aanbieders heeft zelfs helemaal geen plaats meer.” - <a href="https://www.medischcontact.nl/nieuws/laatste-nieuws/nieuwsartikel/psychische-zorg-jongeren-volledig-overgelopen-in-coronacrisis.htm" target="_blank">Medisch Contact</a>, 11-03-2021</blockquote>

## Situatieschets
De toestand is zo nijpend, dat we op een punt dreigen te komen waar we moeten kiezen: wordt het de anorexia nervosa-patiënt met levensbedreigend ondergewicht, of de depressieve patiënt met suïcideplannen? Het gaat hier nota bene om kinderen en jongeren die al meer dan een jaar te lijden hebben onder coronamaatregelen: sluiting van de scholen, restricties op sport en vereniging en recenter de avondklok. Allemaal maatregelen die we nemen om de ziekenhuiszorg te ontlasten. Doordat we echter verzaken om de belangen van de GGZ mee te wegen in ons beleid, worden kinderen in psychische nood straks aan hun lot over gelaten. 

## De geest van het Fair Innings Argument
Het Draaiboek Triage op basis van niet-medische criteria van de Federatie Medisch Specialisten en de KNMG[^3] geeft bij een gebrek aan IC-bedden, waarbij geen duidelijk verschil in overlevingskans is tussen patiënten, de voorkeur aan de jongere patiënt. Daarvoor baseert het zich op het fair innings argument: mensen moeten de kans krijgen om zo veel mogelijk levensfases te doorlopen. Dat idee wordt breed gedragen in de medische gemeenschap. Dan is het nogal cru, om kinderen die in ernstige psychische nood verkeren geen zorg te kunnen bieden, omdat we al een jaar lang strenge maatregelen aan het nemen zijn zodat er geen tekort ontstaat op de IC’s ontstaat. De gemiddelde IC-patiënt is namelijk veel ouder. Deze kinderen moeten dus boeten voor de aard van hun klacht.  

## Breder kijken dan ziekenhuiszorg
IC-capaciteit is namelijk niet het enige schaarse goed, ook crisisafdeling-capaciteit in de GGZ is schaars. Dat is een structureel probleem dat al jaren speelt, waar door de coronamaatregelen een acute component bovenop komt. Het structurele probleem benadrukt voor mij enkel de urgentie van de huidige situatie. En de urgentie is hoog. Bij de Nederlandse ggz spreekt men zelfs over een 4e golf: “een ggz-golf”. Na meer dan een jaar met verscheidene lockdowns wordt pijnlijk duidelijk dat we meer variabelen in de gaten moeten houden om onnodig leed of sterfte te minimaliseren. Want terwijl we bij de voordeur een streng deurbeleid voeren, stroomt de zorg via de achterdeur vol.  

{:footnotes}

## Conclusie
Crisisafdelingen in de jeugd-GGZ stromen over en kinderen krijgen daardoor mogelijk niet de zorg die ze nodig hebben. Bij schaarste op de IC zouden kinderen in fysieke nood altijd voorrang hebben gekregen op de gemiddelde IC-patiënt. De eenzijdige focus op IC-bezetting, en niet op crisisafdeling-capaciteit in de GGZ, leidt tot leed en mogelijk zelfs doden. 

De capaciteit in de GGZ moet dus meegewogen worden in besluiten over coronamaatregelen. Ik erken dat de relatie tussen coronamaatregelen en IC-opnames eenduidiger is dan de relatie met de capaciteit in de jeugd-GGZ. Beide variabelen kunnen dan ook niet op dezelfde manier worden toegepast. Gelukkig zijn er genoeg maatregelen die we wel kunnen nemen. Zo kan een kopje GGZ toegevoegd worden op het Coronadashboard van de Rijksoverheid om het onderwerp zichtbaar te maken en het publieke debat aan te wakkeren. Bovendien is het belangrijk dat de GGZ inspraak krijgt in het COVID-beleid. Daartoe kan een vertegenwoordiger van de GGZ tot het OMT toetreden. Meer zichtbaarheid en inspraak leidt tot meer erkenning, meer financiering en meer personeel. 


[^1]: ANP, 11-03-2021. Psychische zorg jongeren ‘volledig overgelopen’ in coronacrisis. 
[^2]: De Nederlandse ggz, 10-03-2021. Publieksrapportage uitvraag acute jeugd-ggz. 
[^3]: Draaiboek triage op basis van niet-medische criteria. 
